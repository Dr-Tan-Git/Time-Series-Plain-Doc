נוסח הצעת חוק זו
אושר להנחה על שולחן הכנסת
24/7/2024
מספר פנימי: 2167975
מספר מזהה: 2024-001362
נספח מס' מ/1496-א'

הצעת חוק הגנת הפרטיות (תיקון מס' 13), התשפ"ד–2024

הצעת חוק זו נדונה בכנסת ה-24 בקריאה הראשונה ביום כ"ב בשבט
התשפ"ב (24 בינואר 2022), והועברה לוועדת החוקה, חוק ומשפט.

ביום ט' בסיוון התשפ"ג (29 במאי 2023) החליטה הכנסת ה-25 להחיל
על הצעת החוק דין רציפות, בהתאם לחוק רציפות הדיון בהצעות חוק,
התשנ"ג–1993.

הצעת החוק מוגשת – בצירוף הסתייגויות – לקריאה השנייה ולקריאה
השלישית ביום י"ח בתמוז התשפ"ד (24 ביולי 2024).

להצעת החוק הוגשו בקשות רשות דיבור.

- 1 -

הצעת חוק לקריאה השנייה ולקריאה השלישית

חוק הגנת הפרטיות (תיקון מס' 13), התשפ"ד–2024

פרק א': תיקון חוק הגנת הפרטיות

החלפת מונחים
1. בחוק הגנת הפרטיות, התשמ"א–1981 (להלן – החוק העיקרי), בכל מקום –
(1) במקום "פנקס" יבוא "מרשם", במקום "בפנקס" יבוא "במרשם" ובמקום "מהפנקס" יבוא "מהמרשם";
(2) במקום "הרשם" יבוא "ראש הרשות" ובמקום "לרשם" יבוא "לראש הרשות";
(3) במקום "בעל מאגר מידע" יבוא "בעל שליטה במאגר מידע";
(4) במקום "בעל מאגר המידע" יבוא "בעל השליטה במאגר המידע";
(5) במקום "מבעל מאגר מידע" יבוא "מבעל השליטה במאגר מידע";
(6) במקום "מבעל מאגר המידע" יבוא "מבעל השליטה במאגר המידע";
(7) במקום "לבעל מאגר המידע" יבוא "לבעל השליטה במאגר המידע";
(8) במקום "בעל המאגר" יבוא "בעל השליטה במאגר";
(9) במקום "לבעל המאגר" יבוא "לבעל השליטה במאגר";
(10) המילים "חוק ומשפט של הכנסת" – יימחקו.

תיקון סעיף 3
2. בסעיף 3 לחוק העיקרי –
(1) לפני ההגדרה "אדם" יבוא:
""אבטחת מידע" – הגנה על שלמות המידע האישי או הגנה על המידע האישי מפני עיבוד, ללא רשות כדין;";
(2) בהגדרה "אדם", במקום ",7 ,13 ,14 17ב, 17ג, 17ו, 17ז, 23א, 23ב" יבוא ",13 ,14 15א, 17ב, 17ב1, 17ב2, 17ו, 23ב, 23מו," ואחרי "25" יבוא "וכן לעניין ההגדרות "דיוור ישיר", "מאגר מידע", "מזהה ביומטרי", "מידע אישי" ו"מידע בעל רגישות מיוחדת"";

- 2 -

(3) אחרי ההגדרה "אדם" יבוא:
""בעל שליטה" במאגר מידע – מי שקובע, לבדו או יחד עם אחר, את מטרות עיבוד המידע שבמאגר המידע או גוף שהוא או בעל תפקיד בו הוסמך בחיקוק לעבד מידע במאגר מידע;
"דיוור ישיר" – פנייה אישית לאדם, בהתבסס על השתייכותו לקבוצת אוכלוסין, שנקבעה על פי אפיון אחד או יותר של בני אדם ששמותיהם כלולים במאגר מידע;
"דמי פיגורים" ו"ריבית שקלית" – כהגדרתם בחוק פסיקת ריבית והצמדה, התשכ"א–1961;";
(4) אחרי ההגדרה "הסכמה" יבוא:
""ועדת החוקה" – ועדת החוקה, חוק ומשפט של הכנסת;
"חומר מחשב", "מחשב" ו"פלט" – כהגדרתם בחוק המחשבים;
"חוק להסדרת הביטחון בגופים ציבוריים" – חוק להסדרת הביטחון בגופים ציבוריים, התשנ"ח–1998;
"חוק חופש המידע" – חוק חופש המידע, התשנ"ח–1998;
"חוק המחשבים" – חוק המחשבים, התשנ"ה–1995;
"חוק המעצרים" – חוק סדר הדין הפלילי (סמכויות אכיפה – מעצרים), התשנ"ו–1996;
"חפץ" – כהגדרתו בפקודת מעצר וחיפוש;
"מאגר מידע" – אוסף פרטי מידע אישי המעובד באמצעי דיגיטלי, למעט אחד מאלה:
(1) אוסף לשימוש אישי שאינו למטרות עסק;

- 3 -

(2) אוסף הכולל רק שם, מען ודרכי התקשרות, לגבי 100,000 בני אדם או פחות, שאינו מלמד כשלעצמו על מידע אישי נוסף לגבי בני האדם ששמותיהם כלולים בו, ובלבד שלבעל האוסף או לתאגיד בשליטתו אין אוסף אחר הכולל פרטי מידע אחרים לגבי אותם בני אדם;
"מזהה ביומטרי" – נתון ביומטרי המשמש לזיהוי אדם או לאימות זהותו, או אמצעי ביומטרי שניתן להפיק ממנו נתון כאמור; לעניין הגדרה זו, "ביומטרי" – מאפיין אנושי, פיזיולוגי או התנהגותי, ייחודי, הניתן למדידה ממוחשבת;";
(5) במקום ההגדרה ""מחזיק", לעניין מאגר מידע" יבוא:
""מחזיק", לעניין מאגר מידע – גורם חיצוני לבעל השליטה במאגר המידע המעבד בעבורו מידע;
"מידע אישי" – נתון הנוגע לאדם מזוהה או לאדם הניתן לזיהוי; לעניין הגדרה זו, "אדם הניתן לזיהוי" – מי שניתן לזהותו במאמץ סביר, במישרין או בעקיפין, ובכלל זה באמצעות פרט מזהה, כגון שם, מספר זהות, מזהה ביומטרי, נתוני מיקום, מזהה מקוון, או נתון אחד או יותר הנוגע למצבו הפיזי, הבריאותי, הכלכלי, החברתי או התרבותי;
"מידע בעל רגישות מיוחדת" – כל אחד מאלה:
(1) מידע אישי על צנעת חיי המשפחה של אדם, על צנעת אישותו ועל נטייתו המינית;
(2) מידע אישי המתייחס למצב בריאותו של אדם, ובכלל זה מידע רפואי כהגדרתו בחוק זכויות החולה, התשנ"ו–1996;
(3) מידע אישי שהוא מידע גנטי כהגדרתו בחוק מידע גנטי, התשס"א–2000;
(4) מידע אישי שהוא מזהה ביומטרי המשמש או המיועד לשמש לזיהוי אדם או לאימות זהותו באופן ממוחשב;
(5) מידע אישי על מוצאו של אדם;
(6) מידע אישי על אודות עברו הפלילי של אדם;

- 4 -

(7) מידע אישי על אודות דעותיו הפוליטיות או אמונותיו הדתיות של אדם או השקפת עולמו;
(8) מידע אישי שהוא הערכת אישיות שנערכה מטעם גורם מקצועי שכדרך עיסוק מחווה דעתו על אישיותו של אדם או שנערכה באמצעי שמיועד לביצוע הערכה של מאפייני אישיות מהותיים, ובכלל זה קווי אופי, יכולת שכלית ויכולת תפקוד בעבודה או בלימודים;
(9) מידע אישי שהוא נתוני מיקום ונתוני תעבורה, כהגדרתם בחוק סדר הדין הפלילי (סמכויות אכיפה – נתוני תקשורת), התשס"ח–2007, שנוצרו על ידי ספק מורשה כהגדרתו בחוק האמור, לגבי אדם, ונתונים על אודות מיקומו של אדם שיש בהם כדי ללמד על מידע לפי פסקאות (1) עד (7) ו-(11);
(10) מידע אישי על נתוני שכר של אדם ועל פעילותו הפיננסית;
(11) מידע אישי שחלה עליו חובת סודיות שנקבעה בדין;
(12) מידע אישי אחר שקבע שר המשפטים, באישור ועדת החוקה, בתוספת השנייה, ובלבד שהוא מידע אישי במאגר מידע הנמצא בישראל שהועבר אליו מחוץ לגבולות המדינה, ושבמקום שממנו הועבר חלות על מידע אישי מסוגו הוראות דין מיוחדות ביחס לדין החל על מידע אישי אחר;
"מנהל מאגר" – בעל שליטה במאגר מידע, ולעניין גוף ציבורי כהגדרתו בסעיף 23 – המנהל הכללי של גוף שבבעלותו או בהחזקתו מאגר מידע או מי שהמנהל הכללי הסמיכו לנהל את המאגר;
"מסמך" – לרבות פלט;
"מפקח" – מי שהוסמך לפי הוראות סעיף 23ט;
"מרשם" – מרשם מאגרי המידע כמשמעותו בסעיף 12;
"נתוני מערכת" – נתונים על אודות החזקה וניהול של מידע אישי ושל מאגר מידע ועל אודות השימוש בהם, ובלבד שאינם כוללים מידע אישי;

- 5 -

"עיבוד", "שימוש" – כל פעולה שמבוצעת על מידע אישי, לרבות קבלתו, איסופו, אחסונו, העתקתו, עיון בו, גילויו, חשיפתו, העברתו, מסירתו או מתן גישה אליו;
"פקודת מעצר וחיפוש" – פקודת סדר הדין הפלילי (מעצר וחיפוש) [נוסח חדש], התשכ"ט–1969;";
(6) אחרי ההגדרה "צילום" יבוא:
""ראש הרשות" – מי שהממשלה מינתה אותו לעמוד בראש הרשות להגנת הפרטיות ולפקח על הגנת המידע האישי במאגרי מידע לפי הוראות חוק זה;
"הרשות, "הרשות להגנת הפרטיות" – הרשות להגנת הפרטיות שהוקמה ופועלת על פי החלטות הממשלה מס׳ 4660 מיום 19 בינואר 2006, מס׳ 4820 מיום 28 ביוני 2012, מס׳ 3019 מיום 7 בספטמבר 2017 והחלטת הממשלה מס׳ 1890 מיום 2 באוקטובר 2022 שנוסחה מובא בתוספת הראשונה";
(7) ההגדרה "שימוש" – תימחק;
(8) בסופו יבוא:
""שירותי דיוור ישיר" – מתן שירותי דיוור ישיר לאחרים בדרך של העברת רשימות, מדבקות או נתונים בכל אמצעי שהוא;
"שלמות המידע" – זהות הנתונים במאגר מידע למקור שממנו נשאבו, בלא ששונו, נמסרו או הושמדו ללא רשות כדין."

ביטול סעיף 7
3. סעיף 7 לחוק העיקרי – בטל.

החלפת סעיף 8 והוספת סעיף 8א
4. במקום סעיף 8 לחוק העיקרי יבוא:
"ניהול מאגר מידע ועיבוד חוקי של מידע אישי
8. (א) בסעיף זה, "עיבוד" – למעט אחסון באקראי ובתום לב.
(ב) לא יעבד אדם מידע אישי במאגר מידע אלא למטרת המאגר שנקבעה לו כדין.

- 6 -

(ג) לא יעבד אדם מידע אישי ממאגר מידע ללא הרשאה מאת בעל השליטה במאגר המידע או בחריגה מהרשאה כאמור.
(ד) (1) בעל שליטה במאגר מידע לא יעבד מידע אישי במאגר מידע ולא ירשה לאחר לעבד בעבורו מידע כאמור, אם המידע האישי הכלול במאגר המידע נוצר, התקבל, נצבר או נאסף בניגוד להוראות חוק זה או להוראות כל דין אחר המסדיר עיבוד מידע.
(2) נמסר מידע אישי לבעל שליטה במאגר מידע מגורם אחר, ובעל השליטה לא ידע ולא היה עליו לדעת כי אותו גורם פעל שלא כדין, לא יישא בעל השליטה במאגר המידע באחריות לפי סעיף קטן זה לעיבוד מידע אישי שבוצע לפני שידע או שהיה עליו לדעת כאמור.
(3) הוראות פסקה (1) לא יחולו על הפרת דין קלת ערך בנסיבות העניין, ולעניין מידע אישי שנמסר כאמור בפסקה (2), אף אם בעל השליטה ידע או היה עליו לדעת.

חובת רישום או הודעה
8א. (א) (1) מאגר מידע חייב ברישום בהתקיים אחד מאלה:
(א) מטרתו העיקרית היא איסוף מידע אישי לשם מסירתו לאחר כדרך עיסוק או בתמורה, לרבות שירותי דיוור ישיר, ויש במאגר מידע אישי על יותר מ-10,000 בני אדם;
(ב) בעל השליטה במאגר המידע הוא גוף ציבורי כהגדרתו בפסקה (1) להגדרה "גוף ציבורי" שבסעיף 23 אלא אם כן מאגר המידע כולל מידע אישי על עובדי הגוף הציבורי בלבד.

- 7 -

(2) בעל שליטה במאגר מידע לא יעבד מידע אישי במאגר מידע חייב ברישום ולא ירשה לאחר לעבד בעבורו מידע כאמור, אלא אם כן מאגר המידע נרשם במרשם; לעניין זה, יראו מאגר מידע כאילו נרשם אם בעל השליטה במאגר המידע הגיש בקשה לרישום המאגר לפי הוראות סעיף 9 וחלפה התקופה המנויה בסעיף 10(א)(1), בלי שראש הרשות הודיע למבקש על סירובו לרשום את המאגר או על השהיית הרישום של המאגר.
(3) ראש הרשות רשאי לפטור מאגר חייב ברישום מחובת הרישום לפי פסקה (1), אם שוכנע כי הרישום אינו דרוש לשם הבטחת קיום הוראות חוק זה לגבי מאגר המידע; הודעה כאמור תומצא לבעל השליטה במאגר ותפורסם באתר האינטרנט של הרשות.
(ב) (1) עלה מספר בני האדם שיש על אודותיהם מידע בעל רגישות מיוחדת במאגר מידע שאינו מאגר חייב ברישום לפי סעיף קטן (א)(1), על 100,000, יודיע בעל השליטה במאגר המידע לרשות, בתוך 30 ימים מהתקיימות האמור, על זהות בעל השליטה, מענו ודרכי ההתקשרות עימו, על זהות הממונה על הגנת הפרטיות – אם נדרש מינויו לפי סעיף 17ב1, ועל דרכי ההתקשרות עימו, וימסור לרשות העתק ממסמך הגדרות המאגר שעריכתו נדרשת בהתאם לתקנות לפי סעיפים 17(ב) ו-36.
