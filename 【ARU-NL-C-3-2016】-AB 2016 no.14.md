2016 no. 14

LANDSVERORDENING van 24 februari 2016 tot wijziging van de Landsverordening politie (AB 1988 no. 18) en de Landsverordening persoonsregistraties (AB 2011 no. 37) (invoering cameratoezicht politie)

Uitgegeven, 2 maart 2016

De minister van Justitie,

A.L. Dowers

IN NAAM VAN DE KONING!

DE WND. GOUVERNEUR van Aruba,

In overweging genomen hebbende:

dat het wenselijk is om op openbare plaatsen camera's te plaatsen die door de politie kunnen worden gebruikt in het kader van de uitoefening van haar taak als bedoeld in artikel 2, eerste en tweede lid, van de Landsverordening politie (AB 1988 no. 18);   
dat het met het oog op de bescherming van de persoonlijke levenssfeer van de personen die zich op de desbetreffende openbare plaatsen bevinden wenselijk is wettelijke voorzieningen te treffen met betrekking tot de plaatsing en het gebruik van die camera's;   
dat het ter gelegenheid van het bovenstaande tevens wenselijk is om in de Landsverordening politie enige aanpassingen van wetstechnische aard aan te brengen;

Heeft, de Raad van Advies gehoord, met gemeen overleg der Staten, vastgesteld onderstaande landsverordening:

# Artikel I

De Landsverordening politie (AB 1988 no. 18) wordt gewijzigd als volgt:

A in artikel 1 komt de definitie van het begrip â€œMinister" te luiden: de minister, belast met de rechtshandhaving;

B artikel 5 komt te luiden:

# Artikel 5

1. Indien het belang van de uitoefening van de taken, bedoeld in artikel 2, eerste en tweede lid, zulks noodzakelijk maakt, is de Minister in overeenstemming met de minister, belast met de handhaving van de openbare orde en veiligheid, bevoegd om vaste of mobiele camera's te plaatsen respectievelijk te gebruiken op door hem aan te wijzen openbare plaatsen en voor een door hem te bepalen periode. Onder openbare plaats wordt in dit artikel verstaan een plaats die krachtens bestemming of vast gebruik openstaat voor het publiek.

2. De aanwezigheid van de camera's wordt ter plaatse op een duidelijke wijze kenbaar gemaakt voor een ieder die de desbetreffende openbare plaats betreedt.

3. De camera's en de daarbij behorende ondersteunende technische systemen worden beheerd door de korpschef. De korpschef wijst de politieambtenaren en andere ambtenaren van het Korps aan die belast zijn met het gebruik van de camera's en de daarbij behorende ondersteunende technische systemen.

4. De Minister stelt, nadat hierover het overleg als bedoeld in artikel 9, eerste lid, is gepleegd, de periode vast waarbinnen daadwerkelijk gebruik plaatsvindt van de camera's en de met de camera's gemaakte beelden in elk geval rechtstreeks worden bekeken.

5. Met de camera's worden uitsluitend beelden gemaakt van openbare plaatsen en van andere door de Minister in overeenstemming met de minister, belast met de handhaving van de openbare orde en veiligheid, aan te wijzen plaatsen die voor een ieder toegankelijk zijn.

6. De met de camera's gemaakte beelden kunnen in het belang van de uitoefening van de taken, bedoeld in artikel 2, eerste en tweede lid, worden vastgelegd. In dat geval worden zij opgenomen in het politieregister, bedoeld in artikel 1 van de Landsverordening persoonsregistraties (AB 2011 no. 37), met dien verstande dat de vastgelegde beelden na ten hoogste vier weken nadat zij zijn gemaakt, worden vernietigd, tenzij er concrete aanleiding bestaat om te vermoeden dat die beelden noodzakelijk zijn voor de opsporing en vervolging van een of meerdere strafbare feiten. Een beslissing tot het niet vernietigen van vastgelegde beelden wordt genomen in overeenstemming met de hoofdofficier van justitie.

7. Bij of krachtens landsbesluit, houdende algemene maatregelen, kunnen regels worden gesteld ten aanzien van:

a. de eigenschappen van de camera's en de bijbehorende ondersteunende technische systemen;   
b. de ruimten waarin de waarneming of vastlegging van de met de camera's gemaakte beelden plaatsvindt.

C in de artikelen 6, eerste en tweede lid, 7, 9, eerste lid, en 12 wordt "de minister van Algemene Zaken" vervangen door: de minister, belast met de handhaving van de openbare orde en veiligheid,.

D in artikel 9, eerste lid, vervallen de woorden de Directeur Openbare Orde en Veiligheid".

Artikel II

In artikel 20, tweede lid, van de Landsverordening persoonsregistraties (AB 2011 no. 37) wordt de punt aan het eind van onderdeel f vervangen door een punt-komma en wordt een nieuw onderdeel g toegevoegd, luidende:

g. de vastlegging op toegankelijke en beveiligde wijze van beeldmateriaal dat als gevolg van toepassing van artikel 5 van de Landsverordening politie (AB 1988 no. 18) wordt verkregen.

# Artikel III

Deze landsverordening treedt in werking op de dag na die van haar plaatsing in het Afkondigingsblad van Aruba.

Gegeven te Oranjestad, 24 februari 2016

A. Tromp-Yarzagaray

De minister van Justitie,

A.L. Dowers

De minister van Algemene Zaken, Wetenschap, Innovatie en Duurzame Ontwikkeling a.i.,

M.E. de Meza