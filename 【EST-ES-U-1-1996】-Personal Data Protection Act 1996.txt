Väljaandja: Riigikogu
Akti liik: seadus
Teksti liik: algtekst
Avaldamismärge: RT I 1996, 48, 944

Isikuandmete kaitse seadus

Vastu võetud 12.06.1996


 
 
  
 Välja kuulutatud 
Vabariigi Presidendi 28. juuni 1996. a 
 otsusega nr 747
 
 
 
 
 


 1. peatükk. ÜLDSÄTTED
 
 


 § 1. Seaduse eesmärk
 
 


 Käesoleva seaduse eesmärk on isiku põhiõiguste ja vabaduste kaitsmine 
 isikuandmete töötlemisel kooskõlas isiku õigusega vabalt saada üldiseks 
 kasutamiseks levitatavat teavet.
 
 


 § 2. Seaduse kohaldamise ala
 
 


 (1) Käesolevat seadust kohaldatakse isikuandmete:
1) täielikult 
 või osaliselt automatiseeritud töötlemisel;
2) mitteautomatiseeritud 
 töötlemisel, kui kasutatavad isikuandmed võetakse isikuandmete 
 korrastatud kogumist või on ette nähtud kasutatavate andmete kandmine 
 isikuandmete korrastatud kogumisse.
 
 


 (2) Käesolevat seadust ei kohaldata:
1) füüsilise isiku 
 enda poolt kogutud isikuandmete töötlemisele isiklikuks otstarbeks;
2) riigisaladust 
 sisaldavate isikuandmete töötlemisele.
 
 


 § 3. Isikuandmete kaitse tagamine
 
 


 (1) Isikuandmete kaitse tagatakse vastutava töötleja ja volitatud 
 töötleja kohustusega:
1) töödelda isikuandmeid käesolevas 
 seaduses lubatud eesmärkidel ja tingimustel;
2) täita 
 isikuandmete töötlemise nõudeid ja kaitse abinõusid käesolevas seaduses 
 sätestatud korras;
3) registreerida delikaatsete isikuandmete 
 töötlemine vastavalt käesolevale seadusele.
 
 


 (2) Isikuandmete kaitse tagatakse ka isiku õigusega käesolevas seaduses 
 sätestatud korras:
1) anda nõusolek oma isikuandmete 
 töötlemiseks;
2) saada teavet oma isikuandmete töötlemisest;
3) keelata 
 oma isikuandmete töötlemine.
 
 


 § 4. Isikuandmed
 
 


 (1) Isikuandmed on kõik andmed üheselt tuvastatud, samuti otseselt või 
 kaudselt üheselt tuvastatava füüsilise isiku kohta, mis väljendavad 
 selle isiku füüsilisi, psüühilisi, psühholoogilisi, majanduslikke, 
 kultuurilisi või sotsiaalseid omadusi, suhteid ja kuuluvust.
 
 


 (2) Isikuandmed käesoleva seaduse mõistes on kas delikaatsed või 
 mittedelikaatsed isikuandmed.
 
 


 (3) Delikaatsed isikuandmed on:
1) poliitilisi vaateid, usulisi 
 ja filosoofilisi veendumusi kirjeldavad andmed;
2) etnilist päritolu 
 ja rassilist kuuluvust kirjeldavad andmed;
3) andmed tervisliku 
 seisundi ja seksuaalelu kohta;
4) andmed toimepandud kuritegude ja 
 kohtulike karistuste kohta;
5) andmed kriminaalmenetluse kohta.
 
 


 (4) Delikaatsete isikuandmete loetelu võib täiendada vastavat valdkonda 
 reguleeriva seadusega.
 
 


 (5) Füüsilise isiku kohta kogutud statistilised andmed ei ole 
 isikuandmed, kui puudub võimalus isikut, kelle kohta need andmed on 
 kogutud, üheselt tuvastada.
 
 


 § 5. Isikuandmete töötlemine
 
 


 Isikuandmete töötlemine on isikuandmete kogumine, salvestamine, 
 korrastamine, säilitamine, muutmine, päringute teostamine, väljavõtete 
 tegemine, kasutamine, üleandmine, ühendamine, sulgemine, kustutamine või 
 hävitamine või mitu eeltoodud toimingut, sõltumata toimingute teostamise 
 viisist või kasutatavatest vahenditest.
 
 


 § 6. Vastutav töötleja ja volitatud töötleja
 
 


 (1) Vastutav töötleja on füüsiline või juriidiline isik või riigi- või 
 kohaliku omavalitsuse asutus, kes töötleb või kelle tellimisel 
 töödeldakse isikuandmeid ning kes on käesolevast seadusest, muudest 
 seadustest ja nende alusel kehtestatud õigusaktidest juhindudes pädev 
 otsustama:
1) isikuandmete töötlemise eesmärgid;
2) töödeldavate 
 isikuandmete koosseisu;
3) isikuandmete töötlemise korra ja viisi;
4) isikuandmete 
 kolmandatele isikutele üleandmise lubamise.
 
 


 (2) Volitatud töötleja on füüsiline või juriidiline isik või riigi- või 
 kohaliku omavalitsuse asutus, kes töötleb isikuandmeid vastutava 
 töötleja tellimisel.
 
 


 § 7. Kolmas isik
 
 


 (1) Kolmas isik on füüsiline või juriidiline isik või riigi- või 
 kohaliku omavalitsuse asutus, kes ei ole:
1) volitatud töötleja;
2) isik, 
 kelle isikuandmeid töödeldakse;
3) isik, kes vastutava või 
 volitatud töötleja alluvuses töötleb isikuandmeid.
 
 


 (2) Kolmas isik, kes töötleb talle vastutava töötleja poolt üleantud 
 isikuandmeid, on vastavalt käesoleva seaduse § 6 lõikele 1 vastutav 
 töötleja ning ta on kohustatud täitma käesoleva seaduse, muude seaduste 
 ja nende alusel kehtestatud õigusaktide nõudeid isikuandmete töötlemisel.
 
 


 
 
 
 2. peatükk. ISIKUANDMETE TÖÖTLEMISE LUBATAVUS
 
 


 § 8. Mittedelikaatsete isikuandmete töötlemise lubatavus
 
 


 (1) Mittedelikaatsete isikuandmete töötlemine on lubatud ilma isiku 
 nõusolekuta, kui töötlemise eesmärk on:
1) isikuga 
 sõlmitud lepingu täitmine või tööde teostamine, mis toimub isiku 
 tellimisel;
2) isiku elu, tervise või vabaduse kaitse;
3) seaduse 
 või välislepinguga ettenähtud kohustuste täitmine;
4) avalikku 
 huvi silmas pidava ülesande täitmine, mis on seaduse või selle alusel 
 kehtestatud õigusaktiga pandud vastutavale töötlejale või kolmandale 
 isikule, kellele andmed üle antakse;
5) üldiste huvide või 
 vastutava töötleja õigustatud huvide või kolmanda isiku, kellele andmed 
 üle antakse, õigustatud huvide arvestamine, kui isiku huvid ei ole 
 olulisemad.
 
 


 (2) Käesoleva paragrahvi lõikes 1 loetletud eesmärkidel töödeldavate 
 mittedelikaatsete isikuandmete üleandmine kolmandale isikule on lubatud, 
 kui nende töötlemine, sealhulgas kasutamine kolmanda isiku poolt, toimub 
 samadel eesmärkidel. Kui mittedelikaatsete isikuandmete töötlemine, 
 sealhulgas nende kasutamine kolmanda isiku poolt, ei toimu samadel 
 eesmärkidel, on nende üleandmine lubatud ainult isiku nõusolekul.
 
 


 (3) Eesmärkidel, mis ei ole loetletud käesoleva paragrahvi lõikes 1, on 
 isikuandmete töötlemine, sealhulgas nende üleandmine kolmandale isikule, 
 lubatud, kui selleks on isiku nõusolek ja töötlemine ei ole vastuolus 
 seaduse ning selle alusel kehtestatud õigusaktiga.
 
 


 § 9. Delikaatsete isikuandmete töötlemise lubatavus
 
 


 (1) Eesti kodaniku ja alalise elamisloa alusel Eestis viibiva 
 välismaalase usulisi, poliitilisi ja muid veendumusi kirjeldavate 
 delikaatsete isikuandmete töötlemine, sealhulgas nende üleandmine 
 kolmandale isikule, on lubatud ainult isiku nõusolekul. Muudel juhtudel 
 on isiku usulisi, poliitilisi ja muid veendumusi kirjeldavate 
 delikaatsete isikuandmete töötlemine, sealhulgas nende üleandmine 
 kolmandale isikule, lubatud:
1) ilma isiku nõusolekuta, kui 
 töötlemine toimub seadusega ettenähtud kohustuse täitmiseks;
2) isiku 
 nõusolekul, kui töötlemine ei ole vastuolus seaduse ja selle 
 alusel kehtestatud õigusaktiga.
 
 


 (2) Etnilist päritolu ja rassilist kuuluvust, tervislikku seisundit ja 
 seksuaalelu kirjeldavate delikaatsete isikuandmete töötlemine on lubatud 
 ilma isiku nõusolekuta, kui töötlemine toimub:
1) seadusega 
 ettenähtud kohustuse täitmiseks;
2) isiku elu, tervise ja 
 vabaduse kaitseks;
3) avalikku või üldist huvi silmas pidava ülesande 
 täitmiseks, mis on seadusega pandud vastutavale töötlejale või 
 kolmandale isikule, kellele andmed üle antakse.
 
 


 (3) Isikuandmete töötlemine seoses toimepandud kuritegude, kohtulike 
 karistuste ja kriminaalmenetlusega on lubatud ilma isiku nõusolekuta, 
 kui töötlemine toimub:
1) seadusega ettenähtud kohustuse 
 täitmiseks;
2) avalikku või üldist huvi silmas pidava ülesande 
 täitmiseks, mis on seadusega pandud vastutavale töötlejale või 
 kolmandale isikule, kellele andmed üle antakse.
 
 


 (4) Muudel juhtudel on käesoleva paragrahvi lõigetes 2 ja 3 loetletud 
 delikaatsete isikuandmete töötlemine lubatud, kui selleks on isiku 
 nõusolek ja töötlemine ei ole vastuolus seaduse ning selle alusel 
 kehtestatud õigusaktiga.
 
 


 (5) Delikaatsete isikuandmete töötlemise lubatavuse täpsemad tingimused 
 sätestatakse vastavat valdkonda reguleeriva seadusega.
 
 


 § 10. Isiku nõusolek
 
 


 (1) Isiku nõusolek on selgelt väljendatud tahteavaldus, millega isik 
 lubab oma isikuandmete töötlemist pärast seda, kui teda on teavitatud:
1) isikuandmete 
 töötlemise eesmärgist ja õiguslikust alusest;
2) isikuandmete 
 koosseisust ja allikast;
3) kolmandatest isikutest või nende 
 kategooriatest, kellele isikuandmete üleandmine on lubatud;
4) üldiseks 
 kasutamiseks antavate isikuandmete loetelust;
5) vastutava töötleja 
 või tema esindaja nimest ja aadressist.
 
 


 (2) Nõusolek kehtib konkreetse töötlemisjuhu suhtes, peab olema antud 
 vabatahtlikult ja võib olla isiku poolt igal ajal tagasi võetud. 
 Nõusoleku tagasivõtmisel ei ole tagasiulatuvat jõudu.
 
 


 3. peatükk. ISIKUANDMETE TÖÖTLEMISE NÕUDED JA KAITSE ABINÕUD
 
 


 § 11. Isikuandmete töötlemise nõuded
 
 


 Vastutav töötleja ja volitatud töötleja on kohustatud isikuandmeid 
 töötlema ainult täpselt kindlaksmääratud ja käesolevas seaduses lubatud 
 eesmärkidel ja tingimustel ning tagama, et:
1) isikuandmete 
 koosseis vastaks töötlemise eesmärkidele ega ületaks nende eesmärkide 
 saavutamise vajadusi;
2) eesmärkide saavutamiseks mittevajalikud 
 isikuandmed kustutatakse või suletakse;
3) isikuandmed on 
 õiged ja, kui see on eesmärkide saavutamiseks vajalik, viimases seisus;
4) mittetäielikud 
 ja ebaõiged isikuandmed suletakse ning nende täiendamiseks ja 
 parandamiseks võetakse kohe kasutusele vajalikud abinõud;
5) ebaõiged 
 andmed säilitatakse märkusega nende kasutamise aja kohta koos õigete 
 andmetega;
6) isikuandmed, mille õigsus on vaidlustatud, suletakse 
 kuni andmete õigsuse kindlakstegemiseni või õigete andmete 
 väljaselgitamiseni.
 
 


 § 12. Isikuandmete kaitse organisatsioonilised ja tehnilised abinõud
 
 


 (1) Vastutav töötleja ja volitatud töötleja on kohustatud, lähtudes 
 töödeldavate isikuandmete koosseisust, kasutusele võtma 
 organisatsioonilised ja tehnilised abinõud isikuandmete kaitseks:
1) juhusliku 
 või tahtliku rikkumise eest;
2) juhusliku hävimise ja tahtliku 
 hävitamise eest;
3) omavolilise korrastamise, üleandmise või muu 
 töötlemise eest.
 
 


 (2) Vastutav töötleja ja volitatud töötleja on isikuandmete 
 automatiseeritud töötlemisel kohustatud:
1) vältima 
 kõrvaliste isikute ligipääsu isikuandmete töötlemiseks kasutatavatele 
 seadmetele (ligipääsu kontroll);
2) takistama andmekandjate 
 omavolilist lugemist, kopeerimist, muutmist või kaasaviimist 
 (andmekandjate kasutamise kontroll);
3) takistama isikuandmete 
 omavolilist salvestamist ja salvestatud isikuandmete muutmist või 
 kustutamist (salvestuskontroll) ning tagama, et tagantjärele oleks 
 võimalik kindlaks teha, millal, kelle poolt ja milliseid isikuandmeid 
 muudeti;
4) takistama andmetöötlussüsteemi omavolilist kasutamist 
 isikuandmete ülekandmiseks andmesidevahendite abil (andmeside kontroll);
5) tagama, 
 et igal andmetöötlussüsteemi kasutajal oleks juurdepääs ainult temale 
 töötlemiseks lubatud isikuandmetele (juurdepääsu kontroll);
6) säilitama 
 andmed isikuandmete üleandmise kohta: millal, kellele ja millised 
 isikuandmed üle anti (üleandmise kontroll);
7) tagama, et 
 tagantjärele oleks võimalik kindlaks teha, millal, kelle poolt ja 
 millised isikuandmed andmetöötlussüsteemi sisestati (sisestuskontroll);
8) tagama, 
 et isikuandmete edasiandmisel andmesidevahenditega ja andmekandjate 
 transportimisel ei toimuks isikuandmete omavolilist lugemist, 
 kopeerimist, muutmist või kustutamist (transpordi kontroll);
9) kujundama 
 ettevõtte, asutuse või organisatsiooni töökorralduse niisuguseks, et see 
 võimaldaks täita andmekaitse erinõudeid (organisatsiooni kontroll).
 
 


 (3) Vastutav töötleja ja volitatud töötleja on kohustatud tutvustama oma 
 alluvuses isikuandmeid töötlevaid isikuid isikuandmete töötlemist 
 reguleerivate õigusaktidega ning isikuandmete automatiseeritud 
 töötlemise korral korraldama nimetatud isikute väljaõpet.
 
 


 § 13. Nõuded volitatud töötleja valikul
 
 


 Vastutav töötleja on kohustatud valima tellimuse täitjaks sellise 
 volitatud töötleja, kes tagab isikuandmete kaitse organisatsioonilised 
 ja tehnilised abinõud vastavalt käesoleva seaduse §-le 12.
 
 


 § 14. Isikuandmete töötlemiseks sõlmitud lepingus arvestatavad nõuded
 
 


 (1) Isikuandmete töötlemiseks sõlmib vastutav töötleja volitatud 
 töötlejaga kirjaliku lepingu, milles järgitakse käesoleva seaduse, muude 
 seaduste ja nende alusel kehtestatud õigusaktide nõudeid.
 
 


 (2) Lepingus sätestatakse, et volitatud töötleja on kohustatud:
1) isikuandmeid 
 töötlema ainult lepingus määratud korras, viisil ja tingimustel;
2) kasutusele 
 võtma ettenähtud isikuandmete kaitse tehnilised ja organisatsioonilised 
 abinõud;
3) sõlmima alltöövõtulepinguid ainult lepingus lubatud 
 tingimustel.
 
 


 (3) Lepingus nähakse ette poolte vastutus lepinguliste kohustuste 
 täitmata jätmise eest.
 
 


 (4) Volitatud töötlejal on keelatud kolmandatele isikutele 
 lepinguväliselt üle anda lepingu täitmiseks töödeldavaid isikuandmeid, 
 välja arvatud juhud, kui:
1) selleks on vastutava töötleja 
 kirjalik nõusolek;
2) üleandmise kohustus on ette nähtud 
 seadusega.
 
 


 § 15. Nõuded isikuandmeid töötlevatele isikutele
 
 


 (1) Isik, kes vastutava või volitatud töötlejana ise töötleb, ning 
 isikud, kes vastutava või volitatud töötleja alluvuses töötlevad 
 isikuandmeid, on kohustatud neid töötlema, sealhulgas üle andma, 
 käesolevas seaduses lubatud eesmärkidel ja tingimustel.
 
 


 (2) Käesoleva paragrahvi lõikes 1 nimetatud isikud on kohustatud hoidma 
 saladuses neile tööülesannete täitmisel teatavaks saanud isikuandmeid, 
 mida pole antud üldiseks kasutamiseks, ning ärisaladust ka pärast 
 töötlemisega seotud tööülesannete täitmist või töö- või teenistussuhte 
 lõppemist.
 
 


 § 16. Isikuandmete töötlemise dokumenteerimine
 
 


 (1) Vastutav töötleja on kohustatud koostama, hoidma töötlemiskohas ja 
 käesolevas seaduses ettenähtud juhtudel esitama:
1) põhiandmestiku 
 isikuandmete töötlemise kohta;
2) töötlemisel kasutatavate 
 seadmete ja vahendite loetelu (isikuandmete automatiseeritud 
 töötlemisel);
3) isikuandmete kaitse organisatsioonilised 
 ja tehnilised abinõud.
 
 


 (2) Ärakirjad käesoleva paragrahvi lõikes 1 nimetatud dokumentidest on 
 hoiul volitatud töötleja juures, kes on kohustatud need esitama 
 käesolevas seaduses ettenähtud juhtudel.
 
 


 (3) Põhiandmestik isikuandmete töötlemise kohta peab sisaldama järgmisi 
 andmeid:
1) vastutava ja volitatud töötleja nimi, asu- või elukoht;
2) isikuandmete 
 töötlemise eesmärgid ja õiguslik alus;
3) isikuandmete 
 koosseis;
4) isikute kategooriad, kelle andmeid töödeldakse;
5) isikuandmete 
 allikad;
6) kolmandad isikud või nende kategooriad, kellele 
 isikuandmete üleandmine on lubatud;
7) üldiseks kasutamiseks 
 antavate isikuandmete loetelu;
8) isikuandmete sulgemise ja 
 kustutamise tingimused;
9) isikuandmete välisriikidesse üleandmise 
 tingimused.
 
 


 (4) Seadmete ja vahendite loetelu peab sisaldama järgmisi andmeid:
1) kasutatava 
 seadme nimetus, tüüp, number ja asukoht ning selle seadme valmistanud 
 ettevõtte nimi;
2) kasutatava tarkvara nimetus, litsentsi number 
 ning tarkvara valmistanud ettevõtte nimi;
3) kasutatava tarkvara 
 ja vastavate dokumentide asukoht.
 
 


 (5) Isikuandmete kaitse organisatsioonilistes ja tehnilistes abinõudes 
 kirjeldatakse üksikasjalikult käesoleva seaduse §-s 12 sätestatud nõuete 
 täitmist.
 
 


 (6) Kui isikuandmete töötlemine toimub volitatud töötleja poolt, võib 
 seadmete ja vahendite loetelu ning isikuandmete kaitse 
 organisatsioonilised ja tehnilised abinõud koostada volitatud töötleja.
 
 


 (7) Täiendused käesoleva paragrahvi lõikes 1 loetletud dokumentides 
 tehakse enne vastavate muudatuste rakendamist isikuandmete töötlemisel.
 
 


 4. peatükk. DELIKAATSETE ISIKUANDMETE TÖÖTLEMISE REGISTREERIMINE
 
 


 § 17. Registreerimiskohustus
 
 


 (1) Vastutav töötleja on kohustatud registreerima delikaatsete 
 isikuandmete töötlemise andmekaitse järelevalveasutuses.
 
 


 (2) Vastutav töötleja, kes taotleb tegevusluba või litsentsi 
 tegevusalal, millega kaasneb delikaatsete isikuandmete töötlemine, on 
 kohustatud tegevusloa või litsentsi taotlemisel esitama andmekaitse 
 järelevalveasutuse dokumendi delikaatsete isikuandmete töötlemise 
 registreerimise kohta.
 
 


 § 18. Registreerimistaotlus
 
 


 (1) Registreerimistaotlus esitatakse vähemalt üks kuu enne delikaatsete 
 isikuandmete töötlemise algust. Vastutav töötleja võib mitme sama või 
 seotud eesmärgiga delikaatsete isikuandmete töötlemise registreerimiseks 
 esitada ühise registreerimistaotluse.
 
 


 (2) Registreerimistaotlusele, milles märgitakse vastutava töötleja nimi 
 ja aadress ning volitatud töötleja olemasolul ka viimase nimi ja 
 aadress, lisatakse:
1) põhiandmestik delikaatsete isikuandmete 
 töötlemise kohta vastavalt käesoleva seaduse § 16 lõikele 3;
2) isikuandmete 
 kaitse organisatsioonilised ja tehnilised abinõud vastavalt käesoleva 
 seaduse §-le 12;
3) juriidilisest isikust vastutava 
 töötleja omanike (aktsionäride) nimed ja isikukoodid, kui vastutav 
 töötleja ei ole riigi või kohaliku omavalitsuse ametiasutus.
 
 


 § 19. Registreerimise otsustamine
 
 


 (1) Andmekaitse järelevalveasutus otsustab 15 tööpäeva jooksul, arvates 
 registreerimistaotluse saamise päevast, töötlemise registreerimise või 
 registreerimisest keeldumise ja teatab sellest vastutavale töötlejale 
 või tema esindajale. Registreerimisest keeldumine peab olema põhjendatud.
 
 


 (2) Andmekaitse järelevalveasutus keeldub delikaatsete isikuandmete 
 töötlemise registreerimisest, kui:
1) delikaatsete 
 isikuandmete töötlemine on vastuolus käesoleva seaduse, muude seaduste 
 ja nende alusel kehtestatud õigusaktidega;
2) isikuandmete 
 kaitse organisatsioonilised ja tehnilised abinõud ei taga käesoleva 
 seaduse §-s 12 sätestatud nõuete täitmist;
3) registreerimistaotlus 
 ja sellele lisatud dokumendid ei sisalda registreerimiseks vajalikke 
 andmeid.
 
 


 (3) Kui delikaatsete isikuandmete töötlemine on eriti ohtlik isiku 
 õigustele ja vabadustele, on andmekaitse järelevalveasutus kohustatud 
 kontrollima kohapeal ettevalmistusi delikaatsete isikuandmete 
 töötlemiseks. Sel juhul pikeneb registreerimisest või sellest 
 keeldumisest teatamise tähtaeg 10 tööpäeva võrra. Kontrollimise 
 tulemusena võib andmekaitse järelevalveasutus anda soovitusi täiendavate 
 isikuandmete kaitse organisatsiooniliste ja tehniliste 
 abinõude rakendamiseks.
 
 


 § 20. Andmete muutmisest ja täiendamisest teatamine
 
 


 Vastutav töötleja on kohustatud käesoleva seaduse § 18 lõikes 2 
 nimetatud andmete muutmisest või täiendamisest teatama andmekaitse 
 järelevalveasutusele 15 tööpäeva jooksul enne vastavate muudatuste ja 
 täienduste rakendamist. Andmekaitse järelevalveasutusel on õigus keelata 
 vastavate muudatuste ja täienduste rakendamine, kui need ei ole 
 kooskõlas käesoleva seaduse, muude seaduste ja nende alusel kehtestatud 
 õigusaktidega.
 
 


 
 
 
 5. peatükk. ISIKU ÕIGUSED
 
 


 § 21. Isiku õigus saada teavet enne isikuandmete kogumist
 
 


 (1) Kui isikuandmete töötlemiseks on vaja isiku nõusolekut, teavitab 
 vastutav töötleja või tema esindaja teda enne isikuandmete kogumist 
 vastavalt käesoleva seaduse § 10 lõikele 1.
 
 


 (2) Käesoleva seaduse § 10 lõikes 1 nimetatud andmete muutmisest või 
 täiendamisest on vastutav töötleja või tema esindaja kohustatud isikut 
 teavitama vähemalt 15 tööpäeva enne vastavate muudatuste või täienduste 
 rakendamist. Isikul on õigus keelata nimetatud muudatuste ja täienduste 
 rakendamine.
 
 


 § 22. Isiku õigus saada teavet ja tema kohta käivaid 
 isikuandmeid isikuandmete töötlemisel
 
 


 (1) Isiku soovil teavitab vastutav töötleja teda:
1) tema 
 kohta käivate isikuandmete olemasolust või nende puudumisest;
2) isikuandmete 
 töötlemise eesmärgist ja õiguslikust alusest;
3) isikuandmete 
 koosseisust ja allikast;
4) kolmandatest isikutest või nende 
 kategooriatest, kellele isikuandmete üleandmine on lubatud;
5) vastutava 
 töötleja või tema esindaja nimest ja aadressist.
 
 


 (2) Isikul on õigus saada vastutavalt töötlejalt enda kohta käivaid 
 isikuandmeid.
 
 


 (3) Isikul on õigus saada vastutavalt töötlejalt enda kohta käivaid 
 isikuandmeid üks kord aastas tasuta. Edaspidi on isikul õigus saada enda 
 kohta käivaid isikuandmeid tasu eest. Tasu ei tohi ületada andmete 
 väljastamisega seotud kulusid.
 
 


 (4) Vastutav töötleja on kohustatud andma isikule teavet ja väljastama 
 nõutavad isikuandmed või põhjendama andmete või teabe andmisest 
 keeldumist vastavalt käesoleva seaduse §-le 25 15 tööpäeva jooksul, 
 arvates avalduse saamise päevast.
 
 


 § 23. Isiku nõue isikuandmete parandamiseks, 
 sulgemiseks, kustutamiseks
 
 


 (1) Isikul on õigus nõuda vastutavalt töötlejalt:
1) ebaõigete 
 isikuandmete parandamist;
2) isikuandmete sulgemist või nende 
 kustutamist, kui töötlemine ei ole vastavuses käesoleva seaduse, muude 
 seaduste ja nende alusel kehtestatud õigusaktidega.
 
 


 (2) Vastutav töötleja on ebaõigete isikuandmete parandamisest või 
 isikuandmete sulgemisest või kustutamisest kohustatud kohe teavitama 
 kolmandaid isikuid, kellele isikuandmeid on üle antud.
 
 


 (3) Vastutav töötleja ja kolmandad isikud on kohustatud kohe täitma 
 isiku õigustatud nõude, kui seaduses ei ole sätestatud teisiti.
 
 


 § 24. Isiku õigus keelata oma isikuandmete 
 üleandmine üldiseks kasutamiseks
 
 


 Isikul on õigus keelata oma isikuandmete üleandmine üldiseks 
 kasutamiseks, kui see ei ole vastavuses käesoleva seaduse, muude 
 seaduste ja nende alusel kehtestatud õigusaktidega.
 
 


 § 25. Teabe ja isikuandmete saamise õiguse erandid
 
 


 (1) Isiku õigust saada teavet enne isikuandmete kogumist vastavalt 
 käesoleva seaduse §-le 21 ning isiku õigust saada teavet ja enda kohta 
 käivaid isikuandmeid isikuandmete töötlemisel vastavalt käesoleva 
 seaduse §-le 22 piiratakse, kui see võib kahjustada:
1) teiste 
 isikute õigusi ja vabadusi;
2) lapse põlvnemise saladuse kaitset;
3) kuriteo 
 tõkestamist või kurjategija tabamist;
4) kriminaalmenetluses 
 tõe väljaselgitamist.
 
 


 (2) Otsuse andmete või teabe andmisest keeldumise kohta langetab 
 vastutav töötleja ja teatab sellest isikule.
 
 


 § 26. Isiku õigus pöörduda andmekaitse 
 järelevalveasutuse ja kohtu poole
 
 


 Isikul on õigus pöörduda andmekaitse järelevalveasutuse ja kohtu poole, 
 kui ta leiab, et isikuandmete töötlemisel rikutakse tema õigusi või 
 piiratakse tema vabadusi.
 
 


 
 
 
 6. peatükk. JÄRELEVALVE ISIKUANDMETE TÖÖTLEMISE ÜLE
 
 


 § 27. Järelevalve
 
 


 Käesoleva seaduse ja selle alusel kehtestatud õigusaktide nõuete 
 järgimist kontrollib andmekaitse järelevalveasutus.
 
 


 § 28. Nõuded andmekaitse järelevalveasutuse juhile
 
 


 (1) Andmekaitse järelevalveasutuse juhina võib töötada isik, kellel on 
 juriidiline kõrgharidus.
 
 


 (2) Andmekaitse järelevalveasutuse juhiks ei saa olla isik, kes on 
 vabastatud või välja heidetud mõnelt juriidilist kõrgharidust nõudvalt 
 töökohalt või ametist seoses sobimatusega edasitöötamiseks.
 
 


 (3) Andmekaitse järelevalveasutuse juht ei tohi ametisoleku ajal töötada 
 muudel palgalistel töö- või ametikohtadel.
 
 


 (4) Andmekaitse järelevalveasutuse juht on oma ülesannete täitmisel 
 sõltumatu ja tegutseb, lähtudes käesolevast seadusest, muudest 
 seadustest ja nende alusel kehtestatud õigusaktidest.
 
 


 § 29. Isikuandmete saladuses hoidmine
 
 


 Andmekaitse järelevalveasutuse töötaja on kohustatud hoidma saladuses 
 talle tööülesannete täitmisel teatavaks saanud ärisaladust ning 
 isikuandmeid ja seda ka pärast riigiga olnud teenistussuhete lõppemist.
 
 


 § 30. Andmekaitse järelevalveasutuse õigused ja kohustused
 
 


 (1) Andmekaitse järelevalveasutusel on õigus:
1) kontrollida 
 käesoleva seaduse, muude seaduste ja nende alusel kehtestatud 
 õigusaktidega sätestatud isikuandmete töötlemise nõuete täitmist;
2) registreerida 
 delikaatsete isikuandmete töötlemised käesolevas seaduses kehtestatud 
 korras;
3) lahendada andmekaitse järelevalveasutusele seoses 
 isikuandmete töötlemisega esitatud avaldusi ja kaebusi;
4) teha 
 käesoleva seaduse §-s 31 sätestatud korras ettekirjutusi;
5) nõuda 
 isikutelt asjakohaseid dokumente ja muud vajalikku teavet;
6) anda 
 isikutele teavet ja korraldada isikuandmete töötlemise ja kaitse alast 
 õpet.
 
 


 (2) Käesoleva paragrahvi lõikes 1 loetletud õigused on samaaegselt ka 
 andmekaitse järelevalveasutuse kohustused.
 
 


 (3) Andmekaitse järelevalveasutuse pädeval ametiisikul on õigus 
 kontrollimiseks takistamatult siseneda isikuandmeid töötleva isiku 
 ametiruumi.
 
 


 (4) Vastutav töötleja ja volitatud töötleja on kohustatud andma 
 andmekaitse järelevalveasutuse pädevale ametiisikule selgitusi ning 
 võimaldama juurdepääsu dokumentidele ja seadmetele, sealhulgas 
 salvestatud andmetele, ja andmetöötluseks kasutatavale tarkvarale, kui 
 see on vajalik isikuandmete töötlemise kontrollimiseks.
 
 


 § 31. Andmekaitse järelevalveasutuse ettekirjutused
 
 


 Andmekaitse järelevalveasutuse ametiisikul on õigus teha vastutavale 
 töötlejale ja volitatud töötlejale järgmisi kohustuslikke kirjalikke 
 ettekirjutusi:
1) kõrvaldada määratud tähtajaks isikuandmete 
 töötlemise nõuete rikkumine;
2) võtta määratud 
 tähtajaks kasutusele täiendavad isikuandmete kaitse organisatsioonilised 
 ja tehnilised abinõud;
3) registreerida määratud tähtajaks 
 delikaatsete isikuandmete töötlemine.
 
 


 § 32. Vastutus käesoleva seaduse nõuete rikkumise eest
 
 


 Käesoleva seaduse nõuete rikkumise eest kannavad isikud distsiplinaar-, 
 haldus- või kriminaalvastutust seaduses ettenähtud korras.
 
 


 
 
 
 7. peatükk. LÕPPSÄTTED
 
 


 § 33. Haldusõiguserikkumiste seadustiku täiendamine
 
 


 Haldusõiguserikkumiste seadustikus (RT 1992, 29, 396; RT I 1995, 76–78, 
 1345; 83, 1441; 1996, 3, 56 ja 57; 26, 528; 31, 631; 35, 714) tehakse 
 järgmised täiendused:
 
 


 1) seadustikku täiendatakse §-ga 1831 
 järgmises sõnastuses:
 
 


 «§ 1831. Isikuandmete töötlemise nõuete rikkumine
 
 


 (1) Vastutava või volitatud töötleja ametiisiku poolt isikuandmete 
 töötlemise lubatavuse nõuete rikkumise või isikuandmete töötlemise 
 nõuete rikkumise või isikuandmete kaitse abinõude mittetäitmise eest – 
 määratakse rahatrahv kümne kuni kahesaja päevapalga ulatuses.
 
 


 (2) Vastutava töötleja pädeva ametiisiku poolt delikaatsete isikuandmete 
 töötlemise registreerimata jätmise eest andmekaitse 
 järelevalveasutuses – määratakse rahatrahv viiekümne kuni kahesaja 
 päevapalga ulatuses.
 
 


 (3) Vastutava või volitatud töötleja ametiisiku poolt isikuandmete 
 töötlemise kontrollimisel teadlikult ebaõigete andmete esitamise eest – 
 määratakse rahatrahv kuni kahesaja päevapalga ulatuses.
 
 


 (4) Isiku nõudmisel:
1) ebaõigete isikuandmete parandamata 
 jätmise või
2) ebaseaduslikult töödeldavate isikuandmete 
 sulgemata või kustutamata jätmise eest – määratakse rahatrahv kuni 
 kahekümne päevapalga ulatuses.
 
 


 (5) Isikuandmete töötlemisel muude isiku õiguste rikkumise eest – 
 määratakse rahatrahv kuni kahekümne päevapalga ulatuses.»;
 
 


 2) paragrahvi 186 lõiget 1 täiendatakse pärast arvu «183» 
 arvuga «1831»;
 
 


 3) paragrahvi 228 lõiget 1 täiendatakse punktiga 36 järgmises 
 sõnastuses:
 
 


 «36) andmekaitse järelevalveasutus – § 1831.».
 
 


 § 34. Seaduse rakendamine
 
 


 (1) Vabariigi Valitsusel moodustada 1997. aasta 1. jaanuariks 
 andmekaitse järelevalveasutus.
 
 


 (2) Vastutavad töötlejad on kohustatud ühe aasta jooksul viima 
 isikuandmete töötlemised vastavusse käesoleva seadusega ja registreerima 
 delikaatsete isikuandmete töötlemised käesolevas seaduses sätestatud 
 korras.
 
 
 


  
 
 
  
 Riigikogu aseesimees Tunne KELAM